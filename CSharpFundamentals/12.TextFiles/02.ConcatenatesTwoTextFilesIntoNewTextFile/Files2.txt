	    Ти спомняш ли си тоз подлец?
            Това бях
                    аз.

            Но помниш ли, едно дете умря
                   в Париж на барикада.
            Едно дете
                    във бой умря
            със кървавата
                        ретроградност.
            Във жилите полека-лека
            кръвта изстива
                         като щик.
            Ала една усмивка лека
            по устните се плъзва в миг.
            И после устните синеят,
            ала в очите
                      жар гори,
            ала очите сякаш пеят:
            "Liberte cherie!"...
            Един гамен е
                       прострелен.
            Лежи скован във смъртен мраз.
            Ти спомняш ли си
            тоз гамен?
            Това бях аз!

            Но помниш ли,
                       един мотор
            прониза
                  с смях
                       и оптимизъм
            мъглите,
                  дето птица даже
            не слиза
                   в влажния простор;
            един мотор с крила, които
            разсичат
                   ледната завеса,
            изменят земната орбита
            и с взрив на бензинни пари
            разчистват пътя към прогреса.

            Моторът, който пее горе,
            е труд на моите ръце.
            А тази песен на мотора
            е кръв от моето сърце.

            Човекът, чийто поглед верен
                                    е вперен
                                          в нервния компас,
            човекът, който
                         влезе в бой
            с мъглите,
                    с северния мраз,
            ти спомнях ли си кой
                               бе той?
            Това бях
                    аз.

            Аз съм тук
                      и там. -
                               Навред. -
            Един работник от Тексас,
            хамалин от Алжир,
                            поет...
            Навред съм аз!
            Навред съм аз!

            Как мислиш,
                     ще ли победиш,
            навъсен, мръсен,
            зъл живот?
            И аз
                горя,
                    и ти гориш,
            и двамата
                     се къпем в пот.
            Но ти изчерпваш свойте сили,
            слабееш ти,
                      отпадаш ти.
            Затуй така жестоко жилиш,
            в предсмъртен ужас
                             може би...
            Тогаз,
                 на твойто място,
                                дружно,
            ще изградим със много пот
            един живот
                     желан
                          и нужен,
            и то
                какъв живот!